Dr Hansjakobli u ds Babettli
Hei mit em Chuchitaburettli
Es Spieli zäme gschpilt zum göisse
"He he Frou Meier" het das gheisse

Da isch zum Bischpiel zersch ds Babettli
Druf gchlätteret uf ds Taburettli
U Hansjakobli wo süsch zaaget
Isch tifig tifig drunder gschnaaget

Ganz lut het obehär ds Babettli
Jitz gschtampfet uf das Taburettli
Bis dass dr Hansjakobli dopplet
So lut het undenufe topplet
U grüeft: "he he Fou Meier machet
Doch nid so Krach!", da hei sie glachet
U er isch obe gsi äs unde
U ds Spiel het disewäg stattgfunde

Vowägee grad so i däm Spieli
Wie zgrächtem, Bischpiel git es vieli
Isch jede daderfür wird gchrampfet
Gärn dä wo obenabe stampfet

Es isch nid jede wie ds Babettli
So harmlos uf sim Taburettli
Drum luegit dass wie Hansjakobli
Geng einen undenufe toppli

I wett fasch säge: "D′Wält wär freier
We meh würd grüeft, he he Frou Meier!"