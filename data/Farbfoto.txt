Uf dere Farbfoto gseht men e Gutsche wo fahrt amne Abe am Meer
Drin sitzt es bildhübsches Mannequin, dernäbe, der Arm um ihns gschlungen e Heer.
D′Stärne schyne vom tiefblaue Himmel drufabe, und undedra steit
Ds Glück sigi das und es Glas vomne Liqueur, i weiss nümme wie men ihm seit.


I bi bis jitz nume sälte am Aben i Gutsche ga fahre am Meer
Bi mit kem Mannequin befründet und Liqueur, das schetzen i nid eso sehr
Aber sitdäm i die Foto ha gseh, und ha gläse was undedra steit
Weiss i was mir i mim truurige Läbe doch eigentlech alles entgeit.

Mietet drum Dir wo mit Mannequins bekannt sit, e Gutschen am Beste no hüt
Fahret a ds Meer wen es Abe wird, nähmet dä Liqueur und ds Liqueurglas mit
Denn üses mönschleche Läbe uf Ärde, das müesst Dir doch zuegäh, isch mies
Und we me weiss wo me ds Glück cha ga finge, de fragt me doch nid nach em Pris.